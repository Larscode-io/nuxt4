---
title: Organisation de la Cour constitutionnelle
description: Organisation de la Cour constitutionnelle
posterUrl: ~/assets/img/newsletter-background.png
locale: nl
---

### De referendarissen

Het Hof wordt bijgestaan door referendarissen.

De ene helft van de referendarissen is Nederlandstalig, de andere helft Franstalig. Ten minste één Nederlandstalige en één Franstalige referendaris moeten het bewijs leveren van een voldoende kennis van het Duits.

De referendarissen hebben een universitair diploma in de rechten en moeten op het moment van hun benoeming ten minste 25 jaar oud zijn. Als magistraten worden zij door het Hof benoemd op basis van een vergelijkend examen waarvan het Hof de voorwaarden bepaalt. Zij kunnen ten hoogste met 24 zijn. Met ingang van 1 januari 2021 telt het Hof 20 referendarissen.

De opdrachten van de referendarissen worden niet expliciet bepaald in de bijzondere wet. De referendarissen staan het Hof bij in alle functies die het Hof vervult. De kerntaak van referendarissen bestaat in het opstellen van ontwerparresten in de hangende zaken, onder de controle van de rechters aan wie zij zijn toegevoegd. Wanneer een nieuwe prejudiciële vraag of een nieuw beroep bij het Hof binnenkomt, onderwerpen zij de zaak aan een eerste onderzoek en stellen zij, indien nodig, een korte rechtspleging voor. In de andere zaken stellen zij de ontwerparresten op op basis waarvan de rechters zullen beraadslagen. Daarnaast staan zij de zetel bij met nota’s, amendementen of alternatieve ontwerparresten. De referendarissen nemen niet deel aan de beraadslaging. Tot slot vervullen de referendarissen ook taken in verband met de documentatie, de interne werking en de externe relaties van het Hof.

Voor meer informatie, zie de artikelen 35 tot 39, 44 tot 47, 50 en 51 van de bijzondere wet van 6 januari 1989 op het Grondwettelijk Hof.
