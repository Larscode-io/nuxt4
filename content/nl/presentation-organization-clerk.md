---
title: Organisation de la Cour constitutionnelle
description: Organisation de la Cour constitutionnelle
posterUrl: ~/assets/img/newsletter-background.png
locale: nl
---

### De griffiers

Het Hof wordt bijgestaan door een Nederlandstalige en een Franstalige griffier. Zij worden door de Koning benoemd uit twee lijsten van elk twee kandidaten, respectievelijk door de Nederlandstalige en de Franstalige rechters van het Hof voorgedragen.

De griffiers hebben een universitair diploma in de rechten en moeten ten minste 30 jaar oud zijn en moeten voldoen aan de voorwaarden vermeld in artikel 41 van de bijzondere wet van 6 januari 1989.

De griffiers staan het Hof bij in de uitoefening van zijn rechtsprekende functie, in alle fasen van de rechtspleging.

Zij zorgen voor het toezicht op de rechtspleging in alle zaken, vanaf de inschrijving ervan, via de kennisgeving van de proceduregeschriften en het verlenen van bijstand tijdens de terechtzittingen, tot de medeondertekening van de arresten, de kennisgeving en de bekendmaking ervan.

Zij legaliseren alle officiële documenten van het Hof.

Zij staan het Hof bij in zijn vergaderingen, werkzaamheden en besluitvorming van administratieve aard. Zij nemen deel aan de verschillende interne commissies en werkgroepen van het Hof.

De griffiers zijn verantwoordelijk voor de algemene administratieve coördinatie van de administratieve diensten en oefenen gezag uit over het personeel. Zij geven rechtstreeks leiding aan de dienst van de griffie.

Onder het gezag van het Hof en de voorzitters zorgen zij voor het beheer van de human resources en van de materiële en financiële middelen van het Hof.

Voor meer informatie, zie de artikelen 40 en 41, 44 tot 46, 50, 51 en 61 van de bijzondere wet van 6 januari 1989 op het Grondwettelijk Hof.


