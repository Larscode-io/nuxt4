---
title: ""
description: ""
posterUrl: ~/assets/img/newsletter-background.png
locale: nl
---

### Richtlijn van 3 juni 2020 betreffende de bijzondere maatregelen van het Grondwettelijk Hof in het kader van de coronaviruscrisis voor de organisatie en het verloop van de terechtzittingen

<v-icon color="rgb(var(--v-theme-pdfRed))">mdi-file-pdf-box</v-icon>
 [Richtlijn coronavirusmaatregelen terechtzittingen](https://www.const-court.be/public/base/nl/Richtlijn-coronavirus-terechtzittingen.pdf)
<br/><br/>

<ins>**Afdeling 1. Definities**</ins>

**Artikel 1.** Voor de toepassing van de onderhavige richtlijn wordt begrepen onder :

- « terechtzitting » : de terechtzitting gewijd aan een zaak of aan meerdere
    samengevoegde zaken;
- « partij » : de verzoekende partij of de partij die een memorie heeft ingediend of een
    groep van partijen die een gezamenlijk verzoekschrift of een gezamenlijke memorie
    hebben ingediend.

<br/>

<ins>**Afdeling 2. Pleidooien**</ins>

**Art. 2.**
De advocaten en de personen die wensen te pleiten, dienen de griffie daarvan op de hoogte te
brengen, via mail op het adres griffie@const-court.be, uiterlijk daags voor de terechtzitting vóór
13 uur, teneinde het zittingsblad en het proces-verbaal van de terechtzitting voor te bereiden.

**Art. 3.**
Wanneer een partij wordt bijgestaan en vertegenwoordigd door meerdere advocaten, wordt
gevraagd dat alleen de advocaten die wensen te pleiten, aanwezig zijn en, indien mogelijk, een
enkele advocaat per partij.

**Art. 4.**
Elke partij beschikt over maximaal 15 minuten spreektijd, ongeacht het aantal advocaten dat
haar vertegenwoordigt.

**Art. 5.**
Er wordt met aandrang gevraagd om op de terechtzitting niet te herhalen wat reeds in de
proceduregeschriften is vermeld, waarbij de terechtzitting in wezen moet worden benut om te
reageren op de laatste proceduregeschriften of, in voorkomend geval, nieuwe elementen aan te
brengen die zich hebben voorgedaan sinds de indiening van de laatste geschriften.

<br/>

<ins>**Afdeling 3. Publiek**</ins>

**Art. 6.**
De personen die partij zijn in de gepleite zaak, kunnen bij voorrang de plaatsen innemen die
bestemd zijn voor het publiek, op voorwaarde dat zij de griffie op de hoogte hebben gebracht
van hun wens om de terechtzitting bij te wonen, en dit via mail op het adres griffie@const-
court.be, uiterlijk daags voor de terechtzitting vóór 13 uur, en dat zij aanwezig zijn op het Hof
vóór de aanvang van de terechtzitting.


<br/>

<ins>**Afdeling 4. Algemene maatregelen**</ins>

**Art. 7.**
De toegang tot het Hof zal pas worden toegestaan tien minuten vóór het uur dat is vastgesteld
voor de aanvang van elke terechtzitting.

De personen die de terechtzitting komen bijwonen, melden zich aan op het onthaal met hun
identiteitskaart. De aanwezigheid van de advocaten en de personen die pleiten, zal door de
onthaalmedewerker worden bevestigd op het zittingsblad.

**Art. 8.**
De basisgezondheidsmaatregelen moeten te allen tijde in acht worden genomen : ontsmetten
van de handen, minimale fysieke afstand en dragen van een (chirurgisch) mondmasker.

Het dragen van het mondmasker is een voorwaarde om toegang te hebben tot de zittingszaal;
het moet voortdurend worden gedragen, behalve wanneer tijdens de pleidooien het woord wordt
genomen.

Alleen het door het Hof bezorgde mondmasker mag worden gedragen.

De advocaten en het publiek ontvangen het mondmasker aan het onthaal bij hun inschrijving.
Het mondmasker moet niet worden teruggegeven bij het verlaten van de zaal; het moet worden
bijgehouden of gegooid in de daartoe voorziene zelfsluitende vuilnisbak.

**Art. 9.**
Het aantal beschikbare plaatsen is beperkt tot 16 om een minimale afstand van 1m50 tussen de
in de zittingszaal aanwezige personen te garanderen : zeven plaatsen zijn hoe dan ook
voorbehouden voor de personen die komen pleiten en maximaal negen andere plaatsen staan
ter beschikking van het publiek.

**Art. 10.**
De personen die de terechtzitting komen bijwonen, worden verzocht de richtlijnen in acht te
nemen die hun ter plaatse worden meegedeeld door het personeel van het Hof dat instaat voor
het onthaal, de organisatie en het toezicht tijdens de terechtzitting.

**Art. 11.**
De terechtzitting eindigt uiterlijk tien minuten vóór het uur dat is vastgesteld voor de volgende
terechtzitting, zodat de zaal snel kan worden voorbereid voor die volgende zitting.

**Art. 12.**
De personen die de zittingszaal verlaten, hebben voorrang op de personen die binnenkomen.
Zodra al wie de zaal moet verlaten, buiten is en de zaal is ontsmet, kunnen de volgende personen
binnenkomen.

**Art. 13.**
De personen die bij de ingang van de zittingszaal een koptelefoon hebben genomen, moeten die
bij de uitgang van de zaal deponeren in een daartoe voorziene doos met het oog op de
ontsmetting ervan.

<br/>

<ins>**Afdeling 5. Slotbepaling**</ins>

**Art. 14.**
De onderhavige richtlijn, van toepassing op de terechtzittingen van de maand juni 2020, zal tot
nader order van toepassing blijven.
