---
title: De internationale betrekkingen van het Grondwettelijk Hof
description: De internationale betrekkingen van het Grondwettelijk Hof
posterUrl: ~/assets/img/newsletter-background.png
---

In zijn arresten houdt het Grondwettelijk Hof rekening met de rechtspraak van de internationale hoge rechtscolleges, zoals het Hof van Justitie van de Europese Unie en het Europees Hof voor de Rechten van de Mens, die het vaak citeert.

Sinds zijn oprichting heeft het Grondwettelijk Hof talrijke prejudiciële vragen gesteld aan het Hof van Justitie. Een rubriek van de webstek van het Hof wordt overigens gewijd aan de aan  <a href="/judgments/preliminary-rulings-from-the-court-of-justice-of-the-european-union">het Hof van Justitie gestelde prejudiciële vragen</a>. Bij wijze van voorbeeld heeft het Grondwettelijk Hof in 2019 17 prejudiciële vragen gesteld aan het Hof van Justitie, in vier verschillende zaken.

Daarnaast is het Grondwettelijk Hof lid van verscheidene netwerken of verenigingen die buitenlandse –  Europese of internationale – hoogste rechtscolleges verenigen.

Het Hof is sinds 1990 lid van de **Conferentie van Europese Grondwettelijke Hoven** (CCCE). Die verenigt een veertigtal Europese grondwettelijke hoven of analoge instellingen die belast zijn met grondwettigheidstoetsing. Op gezette tijden worden congressen georganiseerd, waaraan het Hof systematisch deelneemt door het verzenden van een rapport met betrekking tot België. In 2002 heeft het Hof het XIIde Congres van de CCCE georganiseerd over het thema « De betrekkingen tussen de grondwettelijke hoven en de andere nationale rechtscolleges, met inbegrip van de interferentie, ter zake, van het optreden van de Europese rechtscolleges ».

Voor meer info: [www.cecc-general.org](https://www.cecc-general.org)

Het Hof is ook vertegenwoordigd binnen de **Gemengde Raad voor grondwettelijke rechtspraak** (in het Frans : _Conseil mixte de justice constitutionnelle_). De Gemengde Raad, die is opgericht in 1990 door de Europese Commissie voor Democratie door Recht (de zogenaamde Venetiaanse Commissie), die een adviesorgaan van de Raad van Europa is, heeft tot doel de samenwerking te organiseren tussen de grondwettelijke hoven en de rechtscolleges met gelijkwaardige bevoegdheden. Die Raad bestaat uit deskundigen van de Venetiaanse Commissie en verbindingspersonen die door de voormelde rechtscolleges zijn aangewezen. Zijn werkzaamheden hebben niet alleen betrekking op de lidstaten van de Raad van Europa maar ook op een twintigtal andere Staten, het Europees Hof voor de Rechten van de Mens, het Hof van Justitie van de Europese Unie en het Inter-Amerikaans Hof voor de Mensenrechten. Naast de uitwisseling van informatie en de geregelde organisatie van conferenties vertaalt die samenwerking zich in de uitgave van een bulletin van grondwettelijke rechtspraak (in het Frans : _Bulletin de jurisprudence constitutionnelle_) alsook in een openbare gegevensbank die samenvattingen bevat van door de betrokken rechtscolleges gewezen beslissingen.

Voor meer info: [venice.coe.int](https://venice.coe.int/WebForms/pages/default.aspx?p=01_Constitutional_Justice)

Het Hof is lid van de Vereniging van Franstalige grondwettelijke hoven, namelijk de « **Association des Cours constitutionnelles francophones** (ACCF) », voordien « Association des cours constitutionnelles ayant en partage l’usage du français (ACCPUF) » sinds haar oprichting in 1997. Het gaat om een netwerk dat een vijftigtal grondwettelijke rechtscolleges groepeert van de landen die lid zijn van de « Organisation internationale de la francophonie ». De ACCF ijvert ervoor geregeld ontmoetingen tussen haar leden te organiseren waardoor ideeën en ervaringen kunnen worden uitgewisseld. Zij organiseert ook juridische en technische opleidingen en samenwerkingen.

Voor meer info: [accf-francophonie.org](https://accf-francophonie.org/)

Het Hof neemt deel aan de **Wereldconferentie over grondwettelijke rechtspraak** (in het Engels : _World Conference on Constitutional Justice_) (WCCJ), die een honderdtal grondwettelijke hoven en raden en hoogste hoven van over de hele wereld verenigt. De WCCJ komt op voor grondwettelijke rechtspraak als essentieel element van de democratie, de bescherming van de rechten van de mens en de rechtsstaat. Zij heeft tot hoofddoel op wereldschaal de dialoog tussen de rechters van grondwettelijke hoven te vergemakkelijken, met name door de organisatie van periodieke congressen, door de deelname aan regionale conferenties en seminaries en door de uitwisseling van ervaringen en rechtspraak.

Voor meer info: [venice.coe.int](https://venice.coe.int/WebForms/pages/default.aspx?p=02_WCCJ)

Het Hof is ook lid van het Netwerk van de hogere gerechtshoven (in het Engels : **_Superior Courts Network_**) (SCN), dat een netwerk is dat is opgericht in 2015 door het Europees Hof voor de Rechten van de Mens (EHRM) om de uitwisseling van informatie mogelijk te maken tussen de hoogste rechtscolleges van de lidstaten van de Raad van Europa. Dat netwerk telt ongeveer 90 rechtscolleges uit 40 verschillende Staten. Op verzoek van het EHRM zenden de rechtscolleges die lid zijn bijdragen in over specifieke internrechtelijke thema’s, over het algemeen in het kader van zaken die hangende zijn voor de grote kamer van het EHRM. De rechtscolleges die lid zijn kunnen eveneens het EHRM ondervragen over een bijzondere problematiek. Het EHRM bezorgt ook onderzoeksrapporten of informatieve berichten aan de rechtscolleges die lid zijn. De contactpersonen van de verschillende rechtscolleges komen jaarlijks bijeen in de lokalen van het EHRM te Straatsburg.

Voor meer info: [echr.coe.int](https://www.echr.coe.int/fr/superior-courts-network)

Ten slotte neemt het Hof deel aan het **Justitieel netwerk van de Europese Unie** (EJN) (in het Engels : _Judicial Network of the European Union_) sinds de oprichting ervan in 2018. Het gaat om een netwerk van informatie-uitwisseling en jurisdictionele samenwerking dat een zestigtal nationale grondwettelijke en hogere rechtscolleges groepeert. Het EJN bestaat concreet uit een webstek die wordt beheerd door het Hof van Justitie van de Europese Unie en die uitsluitend toegankelijk is voor de rechtscolleges die lid zijn. Die webstek wordt gevoed door het Hof van Justitie, maar ook door de nationale rechtscolleges die daaruit onderzoeksnota’s of rechtspraak die belang hebben voor de Unie kunnen downloaden. Een deel van het EJN is toegankelijk voor het grote publiek op de website van het Hof van Justitie.

Voor meer info : [curia.europa.eu](https://curia.europa.eu/jcms/jcms/p1_2170157/nl/)
