---
title: Organisation de la Cour constitutionnelle
description: Organisation de la Cour constitutionnelle
posterUrl: ~/assets/img/newsletter-background.png
locale: nl
---

### Het administratief personeel

Het Hof beschikt over eigen administratief personeel. Het benoemt en ontslaat de leden van het personeel.

Naast de secretariaten van de rechters is het administratief personeel verdeeld over verscheidene gespecialiseerde diensten :

-	de griffie. Onder het gezag van de griffiers neemt de griffie de procedurestukken in ontvangst (beroepen, prejudiciële vragen, memories) en staat zij in voor de kennisgeving ervan aan de betrokken personen.
-	de vertaaldienst. Die dienst vertaalt de interne documenten van het Hof (in het bijzonder de ontwerparresten, de documentatienota’s of de interne verslagen) in het Frans, het Nederlands en/of het Duits. Bij de vertaaldienst werken ook revisoren, die de controle en de taalkundige concordantie van de arresten vóór hun bekendmaking verzekeren.
-	de dienst BIB-DOCU. Die dienst beheert de bibliotheek van het Hof alsook de documentatie. BIB-DOCU is verantwoordelijk voor het opvolgen van de relevante rechtsleer, het aankopen van boeken, tijdschriften en elektronische bronnen, alsook voor het beheer en de uitbouw van verscheidene interne databanken waarin de verbinding wordt gelegd tussen rechtspraak, rechtsleer en de bij het Hof hangende zaken. De dienst staat de magistraten bij in de behandeling van de zaken en levert hun bijstand in hun documentaire behoeften.
-	de dienst data. Die dienst is verantwoordelijk voor de databank van de rechtspraak van het Hof. Die databank systematiseert de rechtspraak van het Hof in trefwoorden en samenvattingen en is publiek beschikbaar op de website van het Hof. De dienst data staat ook in voor de bekendmaking van de arresten op de website van het Hof.
-	de dienst informatica. Die dienst is verantwoordelijk voor het beheer, het onderhoud en de ontwikkeling van informatietechnologie die nodig is voor de werking van het Hof, waaronder het beheer van de databanken en de website van het Hof.

Momenteel telt het administratief personeel ongeveer 50 leden.
